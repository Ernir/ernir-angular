---
name: Búrgúndarkássa
description: Rauðvín, nautakjöt og perlulaukar
---

# Búrgundarkássa

Rauðvín, nautakjöt og perlulaukar.

## Hráefni

* 1 klípa smjör
* 200g beikonbitar
* 500g nautakjöt
* 2 msk hveiti
* 4 hvítlauksgeirar
* 200g perlulaukar eða litlir skalottulaukar
* 1 stk gulrót, stór
* 500mL rauðvín
* 1 dós (um 140g) tómatpúrra
* 250g kastaníusveppir
* Lárviðarlauf, timjan og rósmarín, salt og pipar eftir smekk. 

Gott að bera fram með kartöflumús, saxaðri steinselju, og rauðvínsflösku til viðbótar.

## Undirbúningur

1. Fjarlægið hýðið af perlulaukunum en ekki skera þá niður að öðru leyti. Þetta tekur tíma.
1. Skerið nautakjötið í gúllasstærð. 
1. Saxið gulrótina í stóra bita.
1. Pressið hvítlaukinn eða saxið smátt.
1. Skerið sveppina í fjórðunga.

## Eldun

Fyrri skref eru nokkurn veginn eins hvort sem hraðsuðupottur eða venjulegur pottur er notaður. Munurinn er helst að sveppirnir eru soðnir skemur í venjulegum potti.

Þessi skref má gera með "Saute" stillingu á hraðsuðupotti. Sé venjulegur pottur notaður er betra að hafa hann í stærri kantinum.

1. Bræðið smjörið. Brúnið beikonbitana upp úr því, um 3-4 mínútur.
1. Fjarlægið beikonbitana úr pottinum og geymið til hliðar.
1. Brúnið kjötið í beikonfitunni og smjörinu sem eftir urðu í pottinum, um 3-4 mínútur. Dreifið hveitinu svo yfir.
1. Bætið hvítlauknum, perlulaukunum og gulrótinni við og steikið í 3-4 mínútur. Ef gumsið er byrjar að brenna við má byrja að bæta við víninu.
1. Bætið víni og tómatpúrru við og skrapið allt sem hefur brúnast upp af botninum.
1. Bætið beikonbitum (aftur) við ásamt kryddjurtum, salt og pipar, og hrærið öllu saman.

### Suða - hraðsuðupottur

7. Bætið kastaníusveppunum við.
8. Lokið hraðsuðupottinum og stillið á þrýstisuðu í 45 mínútur.
9. Þegar suðunni er lokið, leyfið þrýstingnum að jafna sig í 10 mínútur, sleppið svo þrýstingnum af ef þrýstijöfnun er ekki þegar náð.
10. Takið lokið af, notið "Saute" stillingu og hrærið í 5-10 mínútur til að þykkja kássuna.

### Suða - klassísk

7. Látið malla í 2 tíma á lágum hita með loki. Bætið við víni ef á þarf að halda.
8. Bætið kastaníusveppunum við og sjóðið í klukkutíma til viðbótar.
